Rezerwat otwarto 30 czerwca 2012. Powierzchnia terenu (przekazanego przez kurię metropolitalną) wynosi 1002 m². Sam neomodernistyczny pawilon ekspozycyjny ma 631 m². Koszt budowy wyniósł około 9,7 miliona złotych[1].W pełni interaktywna wystawa, wyposażona w multimedialne kioski i projektory holograficzne, zapoznaje widzów z pierwotną zabudową Ostrowa Tumskiego z X wieku. Początek ekspozycji stanowi sala kinowa z technologią 3D, w której wyświetlany jest film o początkach Poznania i przeprowadzanych w okolicy badaniach archeologicznych. Następnie przechodzi się do sal wyposażonych w szklane podłogi, pod którymi wyeksponowano wał grodu poznańskiego z X wieku oraz fundamenty muru biskupa Jana Lubrańskiego. Całość ma na celu zapewnić bezpośredni kontakt zwiedzających z historycznymi pamiątkami początków państwa polskiego i najstarszą zabudową grodową. Oprócz wystawy stałej obiekt posiada powierzchnie ekspozycyjne wystaw czasowych. Przy zachodniej ścianie znajduje się niewielki ogródek z ławkami. Ulica ks. Posadzego, przy której stoi budynek rezerwatu, prowadzi po grzbiecie dawnego wału grodowego (konstrukcje rozpoczynają się około metr pod brukiem i sięgają prawie sześć metrów w głąb)[2].Budynek, zaprojektowany przez pracownię Toya Design[3], jest dostępny dla osób niepełnosprawnych. W holu z pomieszczeniami socjalnymi i komercyjnymi można zakupić pamiątki turystyczne.